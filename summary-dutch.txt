Het web is onze meest waardevolle technologie om informatie te delen. Momenteel is dit web voornamelijk gericht naar mensen, terwijl machines het meestal moeilijker hebben om informatie te begrijpen op het web. Met behulp van kennisgrafen kunnen we deze informatie gestructureerd linken, zodat intelligente machines gebruik kunnen maken van deze informatie op een autonome manier.

De huidige kennisgrafen zijn echter voornamelijk statisch. Aangezien er veel waarde vervat zit in het gebruik van evoluerende kennis is er een nood aan evoluerende kennisgrafen, en manieren om deze te beheren. Daarom is het doel van deze PhD om het mogelijk te maken om evoluerende kennisgrafen op te slaan en bevragen, rekening houdend met de gedecentraliseerde eigenschappen van het web waar iedereen zaken kan zeggen over alles.

Concreet zijn er vier uitdagingen gerelateerd aan dit doel: (1) generatie van evoluerende data, (2) opslag van evoluerende data, (3) bevraging over heterogene datasets, en (4) bevraging van evoluerende data. Voor elk van deze uitdagingen werden technieken en algoritmen ontwikkeld die nuttig zijn voor de opslag en bevraging van evoluerende kennisgrafen op het web. Dit werk brengt ons hierdoor dichter bij een web waarin zowel mens en machine gebruik kunnen maken van evoluerende kennis.
